Do 1998 roku Międzynarodowa Federacja Narciarska nie organizowała żadnych konkursów kobiecych[1]. Zdarzało się jednak, że skoczkinie startowały w roli przedskoczków w zawodach mężczyzn lub występowały jako zawodniczki, ale nie były klasyfikowane[2][3]. W styczniu 1998 w Sankt Moritz odbyły się nieoficjalne mistrzostwa świata juniorek, które są uznawane za pierwsze międzynarodowe zawody kobiece[4]. W marcu tego samego roku odbyły się natomiast pierwsze seniorskie zawody kobiet pod egidą Międzynarodowej Federacji Narciarskiej – dwa konkursy Pucharu Kontynentalnego w Schönwaldzie[5][1]. W kolejnym sezonie po raz pierwszy zorganizowano FIS Ladies Grand Tournee, będący pierwszym międzynarodowym cyklem zawodów kobiet, rozgrywanym przez Międzynarodową Federację Narciarską[6].

Spośród zawodniczek startujących w FIS Ladies Grand Prix w 2003 roku, dwadzieścia dziewięć brało udział w poprzedniej – czwartej edycji turnieju. Wśród zawodniczek sklasyfikowanych w pierwszej dwudziestce poprzedniej edycji, na stracie zabrakło tylko ósmej Ayumi Watase, osiemnastej Eriki Westlund (Szwecja) i dziewiętnastej Laury Gruß (Niemcy). Zwyciężczynią FIS Ladies Grand Prix 2002 była Daniela Iraschko przed Anette Sagen i Heleną Olsson[7].

W poprzednich edycjach turnieju trzykrotnie zwyciężała Daniela Iraschko (2000, 2001, 2002) i raz jej rodaczka Sandra Kaiser (1999). Austriaczka Eva Ganster dwukrotnie stawała na podium klasyfikacji łącznej turnieju (druga w 2000 roku, trzecia w 2001). Latem także był rozgrywany turniej na podobieństwo FLGP - FIS Sommer Ladies Tournee, dwukrotnie zwyciężała Daniela Iraschko (2001, 2002), Eva Ganster dwukrotnie była druga w FSLT (2001, 2002). Jessica Jerome w ostatniej edycji była trzecia.

Przed rozpoczęciem turnieju wśród faworytek wymieniano rekordzistkę świata w długości lotu Austriaczkę Danielę Iraschko oraz Norweżkę Anette Sagen[8].